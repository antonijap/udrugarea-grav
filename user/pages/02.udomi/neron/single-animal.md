---
title: Neron
visible: true
thumbnail: /images/neron/1.jpg
intro: 'Ja sam kastriran, dobar s drugim životinjama i imam 7 godina.'
---

Kuštravac originalnog izgleda. Oprez, moguća ljubav na prvi pogled! Ali prvo, njegova priča. Jednog toplog svibanjskog dana, netko je odlučio ostaviti dvoje štenaca u kutiji, u kanalu pokraj ceste. Štenci su se skrivali najbolje što su mogli u blatu, gladni, uplašeni i sami. No sreća im se osmjehnula i konačno se nečiji auto zaustavio pokraj njih i odlučio im pomoći. Odluke koje donosimo svakodnevno su važne, jer kriva odluka može uništiti živote, a prava odluka ih može spasiti. Braco i seka od svega 2,5 mjeseca su odvezeni u Veterinarsku stanicu Samobor. Sestrica je udomljena od strane VS-a, a braco je došao k nama na skrb. Dobio je ime Neron.

![Neron](/images/neron/2.jpg)

Neron je neodoljivi mladi pas srednjeg rasta, kuštrave crne dlake i vesele naravi. Kada je tek došao k nama je bio vrlo uplašen i nepovjerljiv prema ljudima, no uz malo strpljenja i puno ljubavi nam je otvorio srce. Sada je na plaćenom smještaju s nekoliko pasa svih uzrasta te se sa svima odlično slaže. Još uvijek je malo plah prema nepoznatima, no s ljudima koji ga okružuju svakodnevno je opušten, sretan i mazan. Jedina mu je mana što voli jesti japanke…no radimo na tome da promijeni ukus! Sada ima 7 mjeseci i uskoro će biti kastriran. Cijepljen je, čipiran i spreman biti nečije društvo i životni suputnik. No, nitko za njega još nije pitao… Nadamo se da to nije zbog toga što je crni pas. Nadamo se da neće postati dio statistike o crnim psima koji najteže pronalaze dom. Nadamo se da će njegov dom uskoro pronaći njega! Želite li udomiti Nerona? Javite nam se!

